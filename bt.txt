Hvis du ikke allerede er opmærksom på dit elforbrug, så er det god idé at blive det 1. oktober.

Her træder elselskabernes vintertariffer i kraft, og det kommer til at give en markant større elregning. Det skriver Finans.

Eksempelvis sætter Radius, der dækker København, Nordsjælland og Midtsjælland, tariffen op med hele 73 øre pr kWh i tidsrummet 17:00-21:00, så den samlede vintertarif lyder på 128,78 øre. Det vil sige, at tariffen bliver mere end dobbelt så stor, som den har været over sommeren.

Sydbanks privatøkonom Ann Lehmann Erichsen råder danskere til at være ekstra opmærksomme.

- Kort fortalt er netselskabet ansvarlig for, at strømmen havner i stikkontakten, og tarifferne er med til at betale den regning. Nettariffen bliver lagt oven i den rene elpris sammen med elafgiften og momsen, siger hun.

Tariffen er størst i perioder, hvor danskerne bruger mest strøm, og derfor er prisen klart højeste fra 17:00 til 21:00. Oplader du en elbil med 40 kWh i det tidsrum vil tariffen alene koste dig 50 kroner, hvilket er 30 kroner dyrere, end det var før 1. oktober.

Venter du med at oplade til efter midnat vil tariffen kun udgøre 6 kroner i vinterperioden, så der er med andre ord mange penge at spare ved at tænke over, hvornår man bruger mest strøm.

Hos Sydbank forventer man, at de nye vintertariffer i gennemsnit vil betyde en ekstraregning på 100 kr. om måneden for en familie, der bruger 4000 kWh. om året. Hvis du konsekvent oplader bilen, vasker tøj samt sætter opvaskemaskinen og tørretumbleren i gang i aftentimerne, så vil ekstraregningen dog blive langt større.

Kunne du godt bruge mere luft i budgettet? Eksperten guider dig her til 10.000 kroner mere om året.
Når TV 2 inden længe blænder op for en ny sæson af tv-programmet 'Flokken', er nærmest intet, som det var sidst. 

Denne gang er der nemlig lavet flere ændringer i formatet, oplyser tv-stationen i en pressemeddelelse. 

I den første sæson af programmet var deltagerne fra begyndelsen spredt i bjergområde i Bulgarien og skulle klare sig alene, mens de forsøgte at finde resten af flokken. 

Denne gang er deltagerne fra programmets begyndelse samlet i én flok. 

Skal jagte pengene
Det er dog ikke den eneste ændring i programmet, hvor deltagerne kæmper om en pengepræmie på en million kroner. 

Sidst var hver deltager fra programmets begyndelse udstyret med en cylinder med et ukendt beløb fra den samlede præmie.

I den nye sæson skal deltagerne forsøge at finde 12 cylindere, som hver indeholder et beløb på mellem én krone og 400.000 kroner. 

Når gruppen har fundet en cylinder, skal de beslutte, hvem der skal bære cylinderen videre mod evakueringspunktet. 

Deltagerne har 16 dage til at finde cylinderne under forskellige missioner, og det er kun de deltagere, som bærer en cylinder, der kan rejse mod målet. 

Kan snuppe præmien
Når deltagerne er i mål, og præmien skal fordeles, er der endnu en ændring. 

I første sæson blev pengene i cylinderne delt mellem alle deltagere, som nåede i mål. 

Denne gang skal deltagerne beslutte, om de vil dele indholdet med de øvrige deltagere, eller om de vil beholde pengene selv.

- I sidste ende sætter vi det hele på spidsen ved at bede deltagerne om at vælge mellem individet og fællesskabet, når de skal beslutte, om de vil dele pengene med de andre eller beholde dem selv, siger TV 2-redaktør Anders Fuchs og fortsætter:

- Det må jo siges at være den evige debat, der foregår på alle planer i vores samfund: Hvem yder mest? Og skal dem, der knokler mest, have mere end andre, eller skal alle have lige meget? Den debat gør anden sæson af 'Flokken' til et relevant, men også underholdende realityprogram.

Den anden sæson af 'Flokken' får på premiere på TV 2 og TV 2 Play 3. oktober. 
Dronning Margrethe er efter et fald onsdag aften blevet indlagt på Rigshospitalet.

Det oplyser kongehusets kommunikationschef, Lene Balleby, skriftligt til Ritzau.

'Dronning Margrethe blev i går aftes kørt til Rigshospitalet efter at være faldet på Fredensborg Slot. Dronningen har det efter omstændighederne godt, men er foreløbigt indlagt til observation', lyder det.

Ekstra Bladet har været i kontakt med Lene Balleby, der henviser til overstående citat og oplyser, at kongehuset på nuværende tidspunkt ikke har yderligere kommentarer, men informerer nærmere, når der er nyt.
Aflyser besøg
Fredag skulle dronning Margrethe have deltaget i 75-års jubilæum ved afdelingen for Arkæologi på Aarhus Universitet. Men det er ifølge kongehusets officielle kalender aflyst. 

'H.M. Dronning Margrethes tilstedeværelse ved jubilæet er aflyst', fremgår det nu af kalenderen. 

Det er uvist, om kong Frederik har besøgt sin mor, men klokken 10 torsdag modtog han ambassadører fra Island, Bulgarien, Kina, Burkina Faso og Estland. 

Senere i eftermiddag deltager kongen i fejringen af Københavns Drengekors 100-års jubilæum. 
Bøvl med helbred
Dronning Margrethe har de senere år bøvlet med helbredet. Blandt andet gennemgik dronningen i 2023 en stor rygoperation, der sygemeldte dronning Margrethe fra sin daværende tjans som landets regent i flere måneder. 

Men da Ekstra Bladet fangede dronning Margrethe, der var til stede ved Rungstedlundprisen, som hun skulle overrække, lød det, at hun havde det dejligt.

- Det går så fint, sagde hun på vej ind til arrangementet, da Ekstra Bladet ville vide, hvordan hendes liv er efter hun gav titlen som regent videre til kong Frederik. 
et skulle have været en stor oplevelse for 48 amerikanere, der helt ekstraordinært fik lov til at sidde lige bag Donald Trump, da han holdt sit vælgermøde i Tucson i staten Arizona 12. september.

Men nu har det angiveligt udviklet sig til et mindre mareridt. 

Flere lokale medier heriblandt News 4 Tuscon KVOA-TV rapporterer onsdag, at flere deltagere efterfølgende oplevede pludselig sygdom. 

Mediet hæfter sig samtidig ved, at det netop var de personer bag Donald Trump, der har stået frem og fortalt om deres mærkværdige symptomer. 

En af dem er Maya Rodriguez, som fortæller, hvordan hun efterfølgende måtte på skadestuen, fordi hendes øjne 'brændte'. 

- Jeg kan ikke se noget, når jeg prøver at åbne mine øjne. Jeg ser kun et skarpt lys. Det gør ondt. Det gør meget ondt at åbne mine øjne. Og jeg har denne kolde klud, jeg tager af og på konstant. Det er forfærdeligt, siger hun. 
Flere andre oplevede angiveligt samme symptomer, og det har nu fået Trump-lejren til at undersøge det nærmere. 

'Trump-kampagnen er i gang med at indsamle informationer om sagen. Vi fortsætter med at være engageret i vores støtter, der deltager på de energiske Trump-rallys', lyder det i en udtalelse fra Danielle Alvarez, der er senior campaign adviser for Donald Trump.

Det skal dog understreges, at lokalmediet knyttet til mediegiganten NBC News også har rakt ud til Secret Service, der oplyser, at de ikke har registreret nogen form for trussel mod den tidligere præsident. 

Også flere andre deltagere på vælgermødet i Tuscon oplyser, at de ingen problemer har haft efter eventet. 

Derfor er det fortsat uklart, om de mærkværdige symptomer overhovedet er koblet til Trumps rally, eller om de er opstået et andet sted. 